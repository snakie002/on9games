---
title: "【遊戲評測】《俠隱閣》遊玩後感 | 金庸群俠傳X 女神異聞錄 | 支持台灣製作公司 | 遊戲界參考抄襲生態"
date: "2020-05-18"
categories: 
  - "intro"
  - "guide"
  - "sp"
tags: 
  - "何師傅"
  - "俠隱閣"
  - "遊戲評測"
  
coverImage: "post_assets/thumbnail-8.jpg"
---

### 【遊戲評測】《俠隱閣》遊玩後感 | 金庸群俠傳X 女神異聞錄 | 支持台灣製作公司 | 遊戲界參考抄襲生態

  
大家好，又是我Snakie何師傅。  

  
前排先討論過戰棋遊戲買少見少，真係無估到即刻又出一隻由河洛工作室，九六年金庸群俠傳製作公司推出既《俠隱閣》，  
戰棋Ｘ學院Ｘ武林Ｘ台灣製造，上面四個詞語好似無一個可以抵抗到，咁無辦法喇，去片  

  
特別鳴謝巴哈網友秋風紅葉同意分享相關心得文章！原來連結：[在這裡。](https://forum.gamer.com.tw/C.php?bsn=3148&snA=5357)  

  
以及巴哈網友提供遊戲內容試算表！相關連結[在這裡 。](https://drive.google.com/file/d/1vL1j5Zm0ym57Vu8puQ8kKm3Ua6g1G29S/view)  

  
《俠隱閣》無論係人設上，戰鬥上及劇情伏線都真係別具心思，而且野心之大的確係好令人期待既作品，  
師傅覺得若果真係有興趣試哩隻GAME的說話，可以係而家Early Access既階段入手先，  
早買唔止慳幾舊，仲可以早一步享受，最緊要支持下台灣製作公司！  

  
\[caption id="attachment\_154" align="alignnone" width="858"\]![](post_assets/P1-3-1024x576.jpg) 《俠隱閣》特別在於主角有轉屬性既天賦，比一個打亂平衡既招數比主角係一個好吸引既玩法。\[/caption\]  

  
**影片以外評論** **–** **遊戲界參考抄襲生態**  

  
玩完《俠隱閣》之後有個感覺，除左戰棋遊戲真係仲有發揮空間外，炒埋一碟會唔會係另一條血路？  

  
以Game論Game，用架構層面去分析《俠隱閣》，不單止自由時間同《女神異聞錄5》有相似既地方，  
背景及方向上其實同上年既經典戰棋系列火焰之紋章既作品《火焰之紋章風花雪月》都相同，  
只係由戰火變做武林背景，由兵種變為屬性等等，的確係有異曲同工既感覺。  

  
\[caption id="attachment\_155" align="alignnone" width="858"\]![](post_assets/P2-5-1024x512.jpg) 如果講相似度，《俠隱閣》其實仲似《火焰之紋章風花雪月》。\[/caption\]  

  
申延落去可以討論係遊戲界上既參考借鏡同抄襲搬字過紙既分別，先用參考切入，近代比較大既可以講係《PUBG》同《Apex Legend》，  
雙方都係以食雞為主既FPS遊戲，前者先推出並以現代槍械為藍本，後者就以超現實科幻為主，微調方面以由100人上限變成60人等等既改變，  
剛剛推出既時侯兩者都成日作出比較，不停以抄襲定參考黎作出討論要點，  
兩者結局都因為有大量既中國制外掛滲入變左一個用BAN ACCOUNT黎做新聞既遊戲。師傅覺得如果用以上例子，  
極其量都係大家都係用食雞為藍本，操上及打法其實係完全唔一樣，所以唔算係一個抄襲，只係一個借鏡，如果哩個都算抄襲，  
套用現實世界即係所有賣炸雞既餐廳都係抄肯德基？唔會架嘛。  

  
\[caption id="attachment\_156" align="alignnone" width="858"\]![](post_assets/P3-6-1024x538.jpg) 除左《Apex Legend》仲有《Fortnite》，縱使師傅唔玩FPS 都不得不認同食雞玩法真係好利害‧\[/caption\]  

  
抄襲方面因為有病毒出產國哩一個強大既例子，實在有如天上既繁星，真係打一日都打唔曬例子。其中一個離譜既例子係《Dead by Daylight》同《第五人格》。  
《Dead by Daylight》由四個玩家作為Survivors對抗一個作為Killer既玩家，以恐佈生存遊戲見稱。  
《Dead by Daylight》其實出左好幾年，係市場上既反應一路都非常良好，師傅都比人掛死左好幾十次，每次比人係後面扑一下，每次都真心尖叫。  

  
\[caption id="attachment\_157" align="alignnone" width="858"\]![](post_assets/P4-3-1024x576.jpg) 被掛起既Survivor 需要由其他Survivor搵機會救落黎，時間內救唔到就會判定死亡，非常刺激。\[/caption\]  

  
網易心諗，咁血腥又電鋸，無可能可以係咁純潔既淨土上面推出，虧佢諗得到，由殺人變做埋周咪得囉。  
《第五人格》係完完全全係《Dead by Daylight》既小童閹割版，無血，由變態異能殺人犯變成哥德風味，將佢由電腦搬上手機，三個字，ＪＭ９。  

  
你話我抄佢？我成間買左你，將問題完整歸零，事實同市場又再一次證明左，邊個係有智慧，  
《第五人格》曾經出現係APP STORE免費榜第一位長達一星期，哩個數據並唔係用黎表達網易有幾利害，而係反映左大眾既取態，  
「唔理係唔係抄啦好玩咪得。」正正就係大陸用黎耳濡目染佢地既抄襲文化。套用現實世界，而家不但有間餐廳用紅白主題顏色，  
都係炸雞，個餐牌都一樣，只係阿伯變左後生仔，然後同我講：「唔理係唔係抄啦好食咪得。」我心諗，ＣＬＳ。  

  
\[caption id="attachment\_158" align="alignnone" width="500"\]![](post_assets/P5-6.jpg) 幻覺黎既者，嚇我唔到既，入面個個係葛民輝黎既！\[/caption\]  

  
近日Ubisoft 又向Apple同Google提告阿里爸爸抄襲Rainbow Six事件，人類總是.Jpg。  

  
Anyway，而家世道險惡，係討論係咪抄襲或參考之前，應該先考慮，你想個市場以一個咩方向發展？  
速食，低能，無深度，以上都可能比較主觀，師傅認為**原創性**，先係遊戲市場最理想既發展方向。  
如果你希望遊戲界係以健康方向發展，唔好覺得多你一個唔多，實情就係差你一個。同樣道理，你明既。  

  
\[caption id="attachment\_159" align="alignnone" width="923"\]![](post_assets/P6-1.png) 雖然係阿寶，但師傅都想Ubisoft嬴，唔係因為我支持佢，只係我想對家輸。\[/caption\]  

  
如果想繼續看到遊戲攻略評價，各式各樣遊戲影片，請訂閱小弟Snakie何師傅的YouTube頻道！多謝收睇，謝謝你，再見諸位！  

  
By Snakie002何師傅  

  
YouTube: [Snakie002](https://www.youtube.com/channel/UCDOMLG_RBSoqVHK3sIYJeLA)  

  
FB Page: [Snakie002](https://www.facebook.com/Snakie002/)  

  
Twitch: [Snakie002](https://www.twitch.tv/snakie002/)  

  
Blog: [Snakie002hosifu](https://snakie002hosifu.blog)
